[<- До підрозділу](README.md)

# РЕКОМЕНДАЦІЇ ЩОДО ВИБОРУ ТИПУ ЗВУЖУВАЛЬНОГО ПРИСТРОЮ

Взято з додатку Б ДСТУ ГОСТ  8.586.1:2009 (ИСО 5167-1:2003)

При виборі типу звужувального пристрою (**ЗП**) необхідно враховувати їх якісні характеристики, які наведено в таблиці Б.1.

Таблиця Б.1 - Якісні характеристики ЗП

| Тип ЗП         | Характеристика ЗП: Переваги                                  | Характеристика ЗП: Недоліки                                  |
| -------------- | ------------------------------------------------------------ | ------------------------------------------------------------ |
| Діафрагма      | Проста у виготовленні й монтажі. Можна застосовувати в широкому діапазоні чисел  Re. Встановлюють на трубопроводах з внутрішнім діаметром від 50 до 1000 мм.  Невизначеність коефіцієнта витікання діафрагм є меншою, ніж у інших ЗП.  Наявність невеликого вмісту конденсату практично не впливає на коефіцієнт витікання. | Під час експлуатації неминучим є притуплення вхідного канта діафрагми, що призводить до додаткової прогресуючої невизначеності коефіцієнта витікання, яка може бути значною для діафрагм, встановлених в трубопроводах з діаметром, менше 100 мм.  Втрати тиску на діафрагмах є більшими, ніж на інших ЗП. |
| Сопло ISA 1932 | Має стабільні характеристики у разі тривалої експлуатації, втрати тиску на ньому є менші, ніж на діафрагмі. Може мати відносний діаметр отвору до 0,8.  Менше ніж діафрагми реагує на турбулентні пульсації потоку і має меншу чутливість до шорсткості внутрішніх стінок  ВТ.  У  ВТ  з внутрішнім діаметром, меншим, ніж 100 мм, може забезпечувати меншу невизначеність результату вимірювання витрати середовища, ніж діафрагма, внаслідок відсутності поправки на притуплення вхідного канта. | Складне у виготовленні.  Застосовують лише  ВТ  з внутрішнім діаметром, не більшим, ніж 500 мм.   Немає експериментальних даних його дослідження за  Re>107.   Невизначеність коефіцієнта витікання є більшою, ніж у діафрагми. |
| Еліпсне сопло  | Має стабільні характеристики під час тривалої експлуатації. Втрати тиску на ньому є менші, ніж на діафрагмі.  Може мати відносний діаметр отвору до 0,8. | Складне у виготовленні.  Застосовують лише на  ВТ  з внутрішнім діаметром, не більшим, ніж 630 мм.  Немає експериментальних даних його дослідження за  Re>107.   Невизначеність коефіцієнта витікання досягає 2 %. |
| Сопло Вентурі  | Має стабільні характеристики під час тривалої експлуатації витратоміра. Втрати тиску на ньому є значно менші, ніж на діафрагмі, соплі ИСА 1932 і еліпсному соплі. Коефіцієнт витікання не залежить від числа  Re. | Складне у виготовленні. Має вузький діапазон застосування по числах  Re. Має велику невизначеність коефіцієнта витікання. |
| Труба Вентурі  | Має стабільні характеристики під час тривалої експлуатації. Втрати тиску на ній є значно менші, ніж на діафрагмі й соплі, а в деяких випадках - і соплі Вентурі. Потребує коротких прямолінійних ділянок  ВТ.  У проточній частині немає застійних зон, де може накопичуватися осад. Допускається до застосування в трубопроводах з внутрішнім діаметром до 1200 мм. | Складна у виготовленні й має великі розміри.                 |

На  основі даних таблиці Б.1 для вимірювання витрати та кількості середовища у вимірювальний трубопровід (ВТ) з внутрішнім діаметром понад 100 мм перевагу надають застосуванню діафрагм. Сопла ISA 1932 рекомендовано застосовувати в тих випадках, де визначальним критерієм вибору типу ЗП є стабільність характеристик під час тривалої експлуатації. Сопла ISA 1932 можуть забезпечити найбільшу точність вимірювань відносно діафрагм у трубопроводах з невеликим внутрішнім діаметром. Сопла Вентурі рекомендовано застосовувати в умовах, де потрібні надійність роботи витратоміра й низькі втрати тиску у вимірювальних системах. Труби Вентурі рекомендовано застосовувати для вимірювання витрати забруднених потоків, їх також може бути вибрано для випадку, де разом з надійністю й низькою втратою тиску визначальним критерієм є наявність коротких довжин прямої ділянки до ЗП і після нього.

Вибираючи спосіб відбирання тиску на діафрагмах слід враховувати такі положення:

а)    Перевагою кутового способу відбирання тиску є зручність монтажу діафрагми, а також можливість застосування кільцевих камер усереднення, які забезпечують усереднення тиску, що дає змогу в деяких випадках понизити вимогу до ексцентриситету встановлення діафрагми, зменшити вплив МО на покази витратоміра. Недоліками цього способу відбирання є залежність вимірюваного перепаду тиску від діаметра отворів (або ширини щілини) для відбирання тиску і більша, щодо інших способів відбирання тиску, імовірність забруднення отворів.

б)   Перевагою фланцевого і трирадіусного способів відбирання тиску є менший ступінь засмічення отворів. Є дані, що свідчать про деяке зменшення впливу шорсткості стінок трубопроводу на коефіцієнт витікання діафрагм з фланцевим і трирадіусним способами відбирання тиску. Недоліком трирадіусного і фланцевого способів відбирання є те, що без застосування додаткових спеціальних конструкцій (див. рисунок 1) статичний тиск до діафрагми і після неї вимірюють без їх усереднення по периметру трубопроводу. Крім того, для трирадіусного способу відбирання потрібно просвердлити стінки трубопроводу.