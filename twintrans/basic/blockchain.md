[<- До підрозділу](README.md)

# Технологія блокчейн

При цифровій трансформації підприємства повинні враховуватися всі ресурси підприємства, як ринкові активи. Для цього використовуються цифрові технології, звичні нам програмні рішення, та платформи які будуються на базі цих цифрових технологій. Це платформи для керування саме цими активами, або вартістю, для того щоб можна перетворювати ресурси в активи, та керувати активами як розшарюваними, тобто торгувати ними. Основними компонентами для таких платформ є блокчейн, промислвоий інтернет речей та штучний інтелект:

- Блокчейн необхідний для такої платформи для обліку транзакцій, для обліку активів та передачі активів по всьому ланцюгу створення вартості.
- [Інтернет речей](iot.md) необхідний для того, щоб з фізичного виробничого шару отримувати дані в тому числі для побудови цифрових двійників.
- Штучний інтелект - для прийняття керівних рішень

**Блокчейн** - це розподілена база даних або реєстр, що підтримується консенсусом серед учасників мережі. Кожен запис у блокчейні зберігається у вигляді блоку, який пов'язаний з попереднім блоком, створюючи ланцюг. Ця технологія відома своєю високою безпекою, прозорістю та незмінністю даних, що робить її привабливою для багатьох галузей, включаючи виробництво. Основні принципи блокчейну:

1. Розподіленість: Дані зберігаються на багатьох вузлах мережі, що підвищує стійкість до збоїв.
2. Незмінність: Записи в блокчейні не можуть бути змінені або видалені, що гарантує високу цілісність даних.
3. Прозорість: Усі учасники мають доступ до одного і того ж набору даних, що покращує довіру та співпрацю.
4. Безпека: Використання криптографії забезпечує захист даних від несанкціонованого доступу.

На виробництві блокчейн може використовуватися в багатьох застосуваннях, зокрема:

1. Трасування постачання і ланцюгів постачання. Блокчейн дозволяє відстежувати рух товарів від постачальника до кінцевого споживача. Це забезпечує прозорість і знижує ризик підробки продукції. Виробники можуть легко відстежувати походження матеріалів, що допомагає у випадку відкликання продукції. Також ця технологія є основою для цифрового паспорту продукції.
2. Керування даними та документацією. Зокрема це стосується автоматизації процесу ведення документації та контрактів через смарт-контракти. **Смарт-контракти** (англ. smart contracts) — це програми або протоколи, що автоматично виконують, контролюють або документують події та дії відповідно до умов договору. Вони працюють на блокчейн-платформах, таких як Ethereum, і забезпечують самостійне виконання контрактних умов без необхідності в посередниках. Детальніше про смарт-контракти можна почитати за [цим посиланням](smartcontract.md). Це сприяє зниженню паперової бюрократії та зменшенню часу на перевірку та обробку даних а також гарантує, що всі документи зберігаються без змін і доступні для всіх учасників мережі.
3. Управління активами та ресурсами. Допомагає відстежувати та керувати виробничими активами в режимі реального часу та забезпечує точні дані про стан обладнання та інвентаризацію, що дозволяє оптимізувати процеси технічного обслуговування та зменшити простої.
4. Верифікація якості. Автоматичний запис даних про тестування та контроль якості продукції в блокчейн. Забезпечує прозорість і довіру до сертифікаційних процесів.
5. Кібербезпека. Децентралізований характер блокчейну робить його стійким до хакерських атак. Забезпечує захист конфіденційних даних виробництва та запобігає несанкціонованому доступу.

